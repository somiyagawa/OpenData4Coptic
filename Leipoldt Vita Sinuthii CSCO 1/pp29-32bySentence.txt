ⲡⲉϫⲉⲡⲁⲓⲱⲧ ⲁⲡⲁ ϣⲉⲛⲟⲩϯ ⲛⲁϥ ϫⲉⲡⲓⲑⲱϣⲡⲉ ⲫⲁⲓ ⲉⲑⲣⲉϥϣⲱⲡⲓ ⲉⲣⲉⲑⲙⲉⲧⲣⲁⲙⲁⲟ ⲙⲡⲁⲓⲕⲟⲥⲙⲟⲥ ⲫⲁⲓ ⲧⲉⲛⲑⲱⲛⲧ ⲟⲩⲥϩⲓⲙⲓ ⲙⲡⲟⲣⲛⲏ ⲙⲫⲟⲟⲩ ⲥϧⲉⲛⲡⲉⲕⲏⲓ ⲣⲁⲥϯ ϩⲱϥ ⲧⲟⲧⲥ ⲥⲙⲟⲛⲧ ⲛⲉⲙⲕⲉⲟⲩⲁⲓ.
ϯⲛⲟⲩ ϫⲉⲡⲁϣⲏⲣⲓ ⲫⲏ ⲉⲧⲉⲣⲉⲡϭⲥ ⲟⲩⲱϣ ⲉϯⲛⲓⲛⲟⲩⲃ ⲉⲧⲁⲩⲧⲁⲕⲟ ⲛⲁϥ ⲁϥⲧⲏⲓⲧⲟⲩ ⲟⲩⲟϩ ⲭⲛⲁϫⲉⲙⲟⲩ ⲁⲛ ϫⲉϣⲁⲉⲛⲉϩ.
ⲟⲩⲟϩ ⲡⲁⲓⲣⲏϯ ⲁϥϣⲉ ⲛⲁϥ ⲛϫⲉⲡⲓⲣⲱⲙⲓ ⲙⲡⲣⲁⲅⲙⲁⲧⲉⲩⲧⲏⲥ ϧⲉⲛⲟⲩⲉⲙⲕⲁϩ ⲛϩⲏⲧ ⲛⲉⲙⲟⲩⲛⲓϣϯ ⲛϣⲓⲡⲓ.

53.
ⲁⲡⲁⲝ ⲁⲡⲗⲱⲥ ϩⲁⲛⲛⲓϣϯ ⲙⲙⲏⲓⲛⲓ ⲛⲉⲙϩⲁⲛϣⲫⲏⲣⲓ ⲉⲩⲟϣ ⲁⲩϣⲱⲡⲓ ⲉⲃⲟⲗ ϩⲓⲧⲟⲧϥ ⲙⲡⲉⲛⲓⲱⲧ ⲁⲡⲁ ϣⲉⲛⲟⲩϯ ⲡⲓⲡⲣⲟⲫⲏⲧⲏⲥ ⲙⲙⲏⲓ ⲁⲗⲏⲑⲱⲥ ⲟⲩⲟϩ ⲡⲓⲡ︤ⲛ︦ⲁ︥ⲧⲟⲫⲟⲣⲟⲥ ⲛⲁⲓ ⲉⲧⲁⲩⲙⲟϣⲓ ⲉⲃⲟⲗ ϣⲁⲧⲟⲩⲙⲁϩⲡϩⲟ ⲙⲡⲕⲁϩⲓ ⲧⲏⲣϥ ϩⲱⲥⲇⲉ ⲛⲧⲉⲡⲉϥⲥⲱⲓⲧ ⲫⲟϩ ϣⲁⲛⲓⲟⲩⲣⲱⲟⲩ ⲛⲉⲩⲥⲉⲃⲏⲥ ⲟⲩⲟϩ ⲛⲥⲉϫⲟⲥ ⲛⲱⲟⲩ ϫⲉⲟⲩⲟⲛ ⲟⲩⲣⲱⲙⲓ ϧⲉⲛⲫⲙⲁⲣⲏⲥ ⲛⲭⲏⲙⲓ ⲉⲡⲉϥⲣⲁⲛⲡⲉ ϣⲉⲛⲟⲩϯ ϩⲱⲃ ⲛⲓⲃⲉⲛ ⲉϣⲁϥϫⲟⲧⲟⲩ ϣⲁⲩϣⲱⲡⲓ ⲙⲙⲉⲑⲙⲏⲓ.
ⲟⲩⲟϩ ⲡⲉϫⲉⲡⲟⲩⲣⲟ ϫⲉⲡⲁⲛⲧⲱⲥ ⲟⲩⲣⲱⲙⲓ ⲉϥⲟⲩⲁⲃⲡⲉ ⲛⲧⲉⲡϭⲥ.

54.
ⲡⲁⲓⲣⲏϯ ⲙⲡⲉϥⲉⲣⲁⲙⲉⲗⲉⲥ ⲉⲡⲧⲏⲣϥ ⲛϫⲉⲡⲟⲩⲣⲟ ⲙⲙⲁⲓⲛⲟⲩϯ, ⲁⲗⲗⲁ ⲁϥⲥϧⲁⲓ ⲛⲟⲩⲉⲡⲓⲥⲧⲟⲗⲏ ϣⲁⲡⲉⲛⲓⲱⲧ ⲙⲡⲣⲟⲫⲏⲧⲏⲥ ⲁⲡⲁ ϣⲉⲛⲟⲩϯ ⲉⲥⲥϧⲏⲟⲩⲧ ⲙⲡⲁⲓⲧⲩⲡⲟⲥ.
ⲁⲛⲟⲕⲡⲉ ⲡⲓⲁⲧⲉⲙⲡϣⲁ ⲛⲟⲩⲣⲟ ⲑⲉⲟⲇⲟⲥⲓⲟⲥ ⲡⲓⲕⲟⲩϫⲓ ⲫⲏ ⲉⲧⲁⲫⲛⲏⲃ ⲫϯ ϯ ⲛⲁϥ ⲛϯⲙⲉⲧⲟⲩⲣⲟ ⲡⲁⲣⲁⲡⲁⲉⲙⲡϣⲁ.
ⲉⲓⲥϧⲁⲓ ⲉⲣⲁⲧⲕ ⲱ ⲡⲓⲁⲅⲓⲟⲥ ⲁⲡⲁ ϣⲉⲛⲟⲩϯ ⲫⲣⲱⲙⲓ ⲙⲫϯ ϧⲉⲛⲟⲩⲙⲉⲑⲙⲏⲓ.
ϯⲟⲩⲱϣⲧ ⲙⲙⲟⲕ ⲱ ⲡⲁⲓⲱⲧ ⲉⲑⲟⲩⲁⲃ ⲟⲩⲟϩ ϯϯϩⲟ ⲉⲣⲟⲕ ⲉⲑⲣⲉⲕⲉⲣⲥⲕⲩⲗⲓⲛ ⲙⲙⲟⲕ ⲛⲧⲉⲕⲓ ϣⲁⲣⲟⲛ ⲉⲑⲣⲉⲛⲉⲣⲡⲉⲙⲡϣⲁ ⲙⲡⲉⲕⲥⲙⲟⲩ ⲛⲉⲙⲛⲁⲧⲁⲡⲟⲗⲓⲥ ⲧⲏⲣⲟⲩ ϫⲉϯⲙⲉⲧⲟⲩⲣⲟ ⲛⲉⲙϯⲥⲩⲅⲕⲗⲏⲧⲟⲥ ⲧⲏⲣⲥ ϫⲟⲩϣⲧ ⲉⲃⲟⲗ ϧⲁⲧϩⲏ  ⲛⲧⲉⲕⲡⲁⲣⲣⲏⲥⲓⲁ ⲉⲑⲟⲩⲁⲃ ϣⲁⲣⲟⲛ.
ⲙⲫⲱⲣ ⲟⲩⲛ ⲡⲉⲛⲓⲱⲧ ⲉⲑⲟⲩⲁⲃ ⲙⲡⲉⲣⲉⲣⲁⲙⲉⲗⲉⲥ ⲉⲓ ϣⲁⲣⲟⲛ.
ⲧⲉⲛⲟⲃⲓ ⲅⲁⲣ ⲙⲙⲟⲕ ⲛⲉⲙⲛⲉⲕⲥⲃⲱⲟⲩⲓ ⲉⲑⲟⲩⲁⲃ ⲡⲣⲟⲥⲡⲓⲣⲏϯ ⲉⲧⲁⲛⲏ ⲉⲑⲛⲏⲟⲩ ϣⲁⲣⲟⲛ ϫⲱ ⲉⲣⲟⲛ ⲛⲛⲓϩⲙⲟⲧ ⲉⲧⲁⲫϯ ⲉⲣⲭⲁⲣⲓⲍⲉⲥⲑⲉ ⲙⲙⲱⲟⲩ ⲛⲁⲕ.
ϧⲉⲛⲛⲉⲕϣⲗⲏⲗ ⲉⲑⲟⲩⲁⲃ.
ⲟⲩϫⲁⲓ ϧⲉⲛⲫⲣⲁⲛ ⲛϯⲁⲅⲓⲁ ⲛⲧⲣⲓⲁⲥ.

55.
ⲟⲩⲟϩ ⲁϥⲧⲱⲃ ⲛϯⲉⲡⲓⲥⲧⲟⲗⲏ ⲁϥⲧⲏⲓⲥ ⲛⲟⲩⲃⲉⲣⲉⲧⲁⲣⲓⲟⲥ ⲉⲫⲱϥⲡⲉ ⲉⲩⲙⲟⲩϯ ⲉⲣⲟϥ ϫⲉⲉⲩⲇⲟⲝⲓⲟⲥ ⲟⲩⲟϩ ⲁϥⲥϧⲁⲓ ⲛⲕⲉⲟⲩⲓ ⲉⲣⲁⲧϥ ⲙⲡⲓⲇⲟⲩⲝ ⲛⲧⲉⲁⲛⲧⲓⲛⲱⲟⲩ ⲟⲩⲟϩ ⲁϥⲓ ⲉⲭⲏⲙⲓ ⲛϫⲉⲡⲓⲃⲉⲣⲉⲧⲁⲣⲓⲟⲥ ⲁϥⲓ ⲉⲣⲏⲥ ⲁϥϣⲉ ⲉϧⲟⲩⲛ ⲉϯⲡⲟⲗⲓⲥ ⲁⲛⲧⲓⲛⲱⲟⲩ ⲁϥϯ ⲛⲛⲓⲥϧⲁⲓ ⲙⲡⲓⲇⲟⲩⲝ ⲟⲩⲟϩ ⲡⲁⲓⲣⲏϯ ⲁⲩⲧⲱⲟⲩⲛⲟⲩ ⲁⲩⲓ ⲉϯⲙⲟⲛⲏ ⲉⲣⲁⲧϥ ⲙⲡⲁⲓⲱⲧ ⲉⲑⲟⲩⲁⲃ ⲁⲡⲁ ϣⲉⲛⲟⲩϯ ⲟⲩⲟϩ ⲁⲩϭⲓⲥⲙⲟⲩ ⲉⲃⲟⲗ ϩⲓⲧⲟⲧϥ ⲁⲩϩⲉⲙⲥⲓ.
ⲙⲉⲛⲉⲛⲥⲱⲥ ⲁⲡⲓⲃⲉⲣⲉⲧⲁⲣⲓⲟⲥ ⲓⲛⲓ ⲉⲃⲟⲗ ⲛⲛⲓⲥϧⲁⲓ ⲛⲧⲉⲡⲟⲩⲣⲟ ⲟⲩⲟϩ ⲁϥⲥⲱⲟⲩⲧⲉⲛ ⲙⲙⲱⲟⲩ ⲙⲡⲁⲓⲱⲧ ⲁⲡⲁ ϣⲉⲛⲟⲩϯ.

56.
ⲛⲑⲟϥ ⲇⲉ ⲉⲧⲁϥϭⲓ ⲛⲛⲓⲥϧⲁⲓ ⲟⲩⲟϩ ⲉⲧⲁϥⲉⲣϩⲏⲧⲥ ⲛⲱϣ ⲙⲙⲱⲟⲩ ⲁϥⲓ ⲉϩⲣⲏⲓ ⲉϫⲉⲛⲡⲓⲥⲁϫⲓ ⲉⲧⲥϧⲏⲟⲩⲧ ϫⲉⲓⲱⲥ ⲙⲙⲟⲕ ⲁⲙⲟⲩ ϣⲁⲣⲟⲛ ⲉⲧⲡⲟⲗⲓⲥ ⲛϯⲙⲉⲧⲟⲩⲣⲟ.
ⲧⲟⲧⲉ ⲁϥⲉⲣⲙⲕⲁϩ ⲛϩⲏⲧ ⲙⲙⲁϣⲱ ⲟⲩⲟϩ ⲁϥϩⲟϫϩⲉϫ ⲛϧⲣⲏⲓ ⲛϧⲏⲧϥⲡⲉ ⲡⲉϫⲁϥ ⲙⲡⲓⲃⲉⲣⲉⲧⲁⲣⲓⲟⲥ ϫⲉⲟⲩⲡⲉ ⲡϩⲱⲃ ⲙⲡⲟⲩⲣⲟ ⲛⲉⲙⲏⲓ;
ⲁⲛⲟⲕ ⲟⲩⲙⲟⲛⲁⲭⲟⲥ ⲉⲓϣⲟⲡ ϧⲉⲛⲡⲁⲓⲙⲟⲛⲁⲥⲧⲏⲣⲓⲟⲛ ⲉⲑⲃⲉⲫϯ ⲉⲓϣⲗⲏⲗ ⲟⲩⲟϩ ⲉⲓϯϩⲟ ⲉϫⲉⲛⲛⲁⲛⲟⲃⲓ.
ⲡⲉϫⲉⲡⲓⲃⲉⲣⲉⲧⲁⲣⲓⲟⲥ ⲙⲡⲁⲓⲱⲧ ϫⲉⲡⲁϭⲥ ⲛⲓⲱⲧ ⲉⲑⲟⲩⲁⲃ ⲉϥⲟⲩⲱϣ ⲉⲉⲣⲁⲡⲟⲗⲁⲩⲓⲛ ⲙⲡⲉⲕⲥⲙⲟⲩ.
ⲡⲉϫⲉⲡⲁⲓⲱⲧ ⲛⲁϥ ϫⲉⲁⲛⲁⲩ ⲁⲣⲏⲟⲩ ⲭⲛⲁϣⲉⲣⲡⲁⲣⲁⲭⲱⲣⲓⲛ ⲛⲏⲓ ϫⲉⲟⲩⲏⲓ ⲁⲓⲉⲣϧⲉⲗⲗⲟ ⲛⲣⲱⲙⲓ.
ⲡⲉϫⲉⲡⲓⲃⲉⲣⲉⲧⲁⲣⲓⲟⲥ ⲛⲁϥ ϫⲉⲡⲁⲓⲱⲧ ⲉⲑⲟⲩⲁⲃ ⲙⲡⲉⲣⲉⲣⲕⲱⲗⲓⲛ ⲙⲡⲓϩⲱⲃ ϫⲉⲟⲩⲏⲓ ϯⲛⲁϣⲕⲁⲇⲉⲭⲓⲛ ⲁⲛ ⲛⲧⲕⲉⲗⲉⲩⲥⲓⲥ ⲙⲡⲁϭⲥ ⲡⲟⲩⲣⲟ.
ⲡⲉϫⲉⲡⲉⲛⲓⲱⲧ ⲙⲡⲣⲟⲫⲏⲧⲏⲥ ⲛⲁϥ ϫⲉϩⲱⲗ ⲧⲉⲱⲥ ⲛⲧⲉⲧⲉⲛⲙⲧⲟⲛ ⲙⲙⲱⲧⲉⲛ ⲛⲉⲙⲛⲓⲣⲱⲙⲓ ⲉⲧⲁⲩⲓ ⲛⲉⲙⲱⲧⲉⲛ ⲟⲩⲟϩ ⲛⲧⲉⲧⲉⲛϭⲓ ⲉⲃⲟⲗ ϧⲉⲛⲛⲓϫⲓⲛⲟⲩⲱⲙ ⲛⲧⲉⲛⲓⲭⲣ[ⲓⲁ ⲛⲧⲉⲛⲓ]ⲥⲛⲏⲟⲩ.

57.
ⲉⲧⲁⲩⲉⲣⲉϩⲟⲟⲩ ⲇⲉ ⲃ̄ ϧⲉⲛⲡⲓⲙⲟⲛⲁⲥⲧⲏⲣⲓⲟⲛ ⲁⲡⲓⲃⲉⲣⲉⲧⲁⲣⲓⲟⲥ ϯϩⲟ ⲉⲡⲁⲓⲱⲧ ⲉϥϫⲱ ⲙⲙⲟⲥ ϫⲉⲧⲱⲛⲕ ⲙⲁⲣⲟⲛ ⲡⲁⲓⲱⲧ ϫⲉⲛⲛⲉⲕⲓⲛⲓ ⲉϩⲣⲏⲓ ⲉϫⲱⲓ ⲛⲟⲩⲛⲓϣϯ ⲛⲁⲡⲩⲗⲏ ϧⲁⲧⲉⲛⲡⲁϭⲥ ⲡⲟⲩⲣⲟ. 
ⲡⲉϫⲉⲡⲁⲓⲱⲧ ⲁⲡⲁ ϣⲉⲛⲟⲩϯ ⲛⲁϥ ϫⲉⲭⲛⲁϣⲉⲣⲡⲁⲣⲁⲭⲱⲣⲓⲛ ⲛⲏⲓ ⲁⲛ ⲡⲁϣⲏⲣⲓ ⲛⲧⲉⲕϣⲉ ⲛⲁⲕ ϧⲉⲛⲟⲩϩⲓⲣⲏⲛⲏ ⲟⲩⲟϩ ⲛⲧⲉⲕϫⲟⲥ ⲙⲡⲟⲩⲣⲟ ϫⲉⲁϥⲉⲣϧⲉⲗⲗⲟ ⲛⲣⲱⲙⲓ ⲙⲡⲉϥϣϫⲉⲙϫⲟⲙ ⲛⲓ ⲛⲉⲙⲏⲓ. 
ⲡⲉϫⲉⲡⲓⲃⲉⲣⲉⲧⲁⲣⲓⲟⲥ ⲛⲁϥ ϫⲉⲉϣⲱⲡ ⲭⲛⲏⲟⲩ ⲁⲛ ϧⲉⲛⲡⲉⲕⲟⲩⲱϣ ⲓⲉⲟⲩⲟⲛ ⲙⲁⲧⲟⲓ ⲙⲡⲁⲓⲙⲁ ⲉⲩⲛⲁⲟⲗⲕ ⲙⲡⲉⲕⲟⲩⲱϣ ⲁⲛⲡⲉ. 
ⲡⲉϫⲉⲡⲁⲓⲱⲧ ⲙⲡⲣⲟⲫⲏⲧⲏⲥ ⲛⲁϥ ϫⲉⲟⲩⲕⲟⲩⲛ ⲭⲁⲫⲟⲟⲩ ⲉⲃⲟⲗ ϣⲁⲣⲁⲥϯ ⲟⲩⲟϩ ⲧⲉⲛⲛⲁⲙⲟϣⲓ ϧⲉⲛⲫⲟⲩⲱϣ ⲙⲫϯ.

58.
ⲟⲩⲟϩ ⲉⲧⲁⲩϭⲓⲥⲙⲟⲩ ⲛϫⲉⲡⲓⲃⲉⲣⲉⲧⲁⲣⲓⲟⲥ ⲛⲉⲙⲡⲓⲇⲟⲩⲝ ⲛⲉⲙⲡⲓⲉⲝⲉⲣⲧⲟⲛ ⲧⲏⲣϥ ⲉⲑⲛⲉⲙⲱⲟⲩ ⲁⲩⲉⲣⲁⲛⲁⲭⲱⲣⲓⲛ ϣⲁϩⲁⲛⲁⲧⲟⲟⲩⲓ.
ⲉⲧⲁⲣⲟⲩϩⲓ ⲇⲉ ϣⲱⲡⲓ ⲁⲡⲉⲛⲓⲱⲧ ⲉⲑⲟⲩⲁⲃ ⲁⲡⲁ ϣⲉⲛⲟⲩϯ ϣⲉ ⲛⲁϥ ⲉϧⲟⲩⲛ ⲉⲡⲓⲑⲩⲥⲓⲁⲥⲧⲏⲣⲓⲟⲛ ⲟⲩⲟϩ ⲁϥⲫⲱⲣϣ ⲛⲛⲉϥϫⲓϫ ⲉⲃⲟⲗ ⲁϥϣⲗⲏⲗ ⲉϩⲣⲏⲓ ϩⲁⲫϯ ϫⲉϩⲓⲛⲁ ⲛⲧⲉϥⲧⲁⲙⲟϥ ⲉⲛⲏ ⲉⲧⲉϥⲛⲁⲁⲓⲧⲟⲩ. 
ⲟⲩⲟϩ ⲉⲧⲁϥϯ ⲙⲡⲓⲁⲙⲏⲛ ⲓⲥⲟⲩϭⲏⲡⲓ ⲛⲟⲩⲱⲓⲛⲓ ⲁⲥϩⲟⲗⲙⲉϥ ⲁⲥϩⲱⲗ ⲛⲉⲙⲁϥ ϣⲁⲧⲡⲟⲗⲓⲥ ⲛϯⲙⲉⲧⲟⲩⲣⲟ ⲟⲩⲟϩ ⲁⲥⲭⲁϥ ϧⲉⲛⲑⲙⲏϯ ⲙⲡⲓⲡⲁⲗⲗⲁⲧⲓⲟⲛ ϩⲉⲛⲡⲓⲙⲁ ⲉⲧⲉⲡⲟⲩⲣⲟ ⲛϧⲏⲧϥ ⲟⲩⲟϩ ⲟⲩⲛ[ⲓϣϯ] ⲛⲟ[ⲩⲱ]ⲓⲛⲓ ⲁϥϣⲱⲡⲓ ϩⲉⲛ[ⲡⲓ]ⲧ[...]ⲓ ⲉⲣⲉⲡⲟⲩⲣⲟ ⲛⲕⲟⲧ ⲛϧⲏⲧϥ. 

59. 
ⲡⲟⲩⲣⲟ ⲇⲉ ⲁϥϥⲟϫϥ ⲉⲡϣⲱⲓ ⲁϥⲥⲁϫⲓ ⲛⲉⲙⲡⲁⲓⲱⲧ ⲉϥϫⲱ ⲙⲙⲟⲥ ϫⲉⲛⲑⲟⲕ ⲟⲩ ⲙⲡⲁⲓⲣⲏϯ ⲉⲑⲃⲉϫⲉϯϣⲟⲡ ϧⲉⲛⲟⲩⲛⲓϣϯ ⲛϣⲑⲟⲣⲧⲉⲣ;
ⲡⲉϫⲉⲡⲁⲓⲱⲧ ⲁⲡⲁ ϣⲉⲛⲟⲩϯ ⲛⲁϥ ϫⲉⲁⲛⲟⲕⲡⲉ ϣⲉⲛⲟⲩϯ ⲡⲓⲙⲟⲛⲁⲭⲟⲥ ⲉⲧⲁⲕⲟⲩⲱⲣⲡ ⲛⲥⲱϥ.
ⲉⲕⲉⲣⲟⲩ ⲛⲟⲩⲣⲉϥⲉⲣⲛⲟⲃⲓ ⲉⲧⲉⲁⲛⲟⲕⲡⲉ ϫⲉⲉⲕⲉϯϩⲓⲥⲓ ⲛⲛⲉⲕⲙⲁⲧⲟⲓ ⲛⲥⲉⲉⲓ ⲛⲥⲱⲓ ⲁⲛⲟⲕ ⲟⲩϫⲱⲃ ⲙⲙⲟⲛⲁⲭⲟⲥ;
ⲡⲉϫⲉⲡⲟⲩⲣⲟ ⲛⲁϥ ϫⲉⲉⲧⲁⲕⲓ ⲉⲙⲛⲁⲓ ⲛⲁϣ ⲛⲣⲏϯ ⲡⲁⲓⲱⲧ ⲉⲑⲟⲩⲁⲃ ⲟⲩⲟϩ ⲓⲥⲟⲩⲏⲣ ⲛⲉϩⲟⲟⲩ ⲕϩⲓⲡⲓⲙⲱⲓⲧ;
ⲡⲉϫⲉⲡⲁⲓⲱⲧ ⲙⲡⲟⲩⲣⲟ ϫⲉⲡⲭ︤ⲥ︥ ⲓⲏ︦ⲥ︥ ⲡϣⲏⲣⲓ ⲙⲫϯ ⲉⲧⲟⲛϧ ⲫⲏ ⲉⲧⲉⲛⲛⲁϩϯ ⲉⲣⲟϥ ⲛⲉⲙⲡⲉϥⲓⲱⲧ ⲛⲁⲅⲁⲑⲟⲥ ⲛⲉⲙⲡⲓⲡ︤ⲛ︦ⲁ︥ ⲉⲑⲟⲩⲁⲃ ⲛⲑⲟϥⲡⲉ ⲉⲧⲁϥⲉⲛⲧ ϣⲁⲣⲟⲕ ⲉⲡⲁⲓⲙⲁ ϫⲉⲉⲓⲉⲉⲣⲡⲗⲏⲣⲟⲫⲟⲣⲓⲛ ⲙⲙⲟⲕ ϧⲉⲛⲫⲏ ⲉⲧⲉⲕⲙⲉⲩⲓ ⲉⲣⲟϥ ⲟⲩⲟϩ ⲉⲑⲣⲉⲕⲉⲙⲓ ⲛⲁⲕ ϫⲉⲁⲓⲉⲣϯⲥⲩⲛⲁⲝⲓⲥ ⲛⲉⲙⲛⲓⲥⲛⲏⲟⲩ ⲛⲣⲟⲩϩⲓ ϧⲉⲛⲡⲓⲙⲟⲛⲁⲥⲧⲏⲣⲓⲟⲛ ⲙⲡⲁϯⲓ ϣⲁⲣⲟⲕ ⲉⲡⲁⲓⲙⲁ.
ⲡⲉϫⲉⲡⲟⲩⲣⲟ ⲛⲁϥ ϫⲉⲡⲁⲓⲱⲧ ⲉⲑⲟⲩⲁⲃ ⲉⲧⲁⲕⲭⲁⲡⲓⲃⲉⲣⲉⲧⲁⲣⲓⲟⲥ ⲛⲑⲱⲛ ⲛⲉⲙⲛⲓⲙⲁⲧⲟⲓ ⲉⲧⲁⲓⲟⲩⲟⲣⲡⲟⲩ ⲛⲉⲙⲁϥ;
ⲁϥⲉⲣⲟⲩⲱ ⲛϫⲉⲡⲁⲓⲱⲧ ⲉⲑⲟⲩⲁⲃ ⲁⲡⲁ ϣⲉⲛⲟⲩϯ ⲡⲉϫⲁϥ ⲙⲡⲟⲩⲣⲟ ϫⲉⲁⲓⲭⲁⲩ ϧⲉⲛⲡⲓⲙⲟⲛⲁⲥⲧⲏⲣⲓⲟⲛ ⲉⲩⲛⲕⲟⲧ.
ⲡⲉϫⲉⲡⲟⲩⲣⲟ ϧⲉⲛⲟⲩⲛⲓϣϯ ⲛⲛⲁϩϯ ϫⲉϧⲁⲧϩⲏ ⲙⲉⲛ ⲙⲫⲟⲟⲩ ⲛⲁⲓⲥⲱⲧⲉⲙⲡⲉ ϩⲉⲛⲛⲁⲙⲁϣϫ, ⲙⲫⲟⲟⲩ ⲇⲉ ⲁⲓⲛⲁⲩ ⲛϩⲟ ⲟⲩⲃⲉϩⲟ ⲉⲛⲓϣⲫⲏⲣⲓ ⲛⲧⲉⲧⲉⲕⲙⲉⲧⲓⲱⲧ ⲉⲑⲟⲩⲁⲃ ⲟⲩⲟϩ ⲉⲧⲥⲙⲁⲙⲁⲧ.

60.
ⲡⲉϫⲉⲡⲁⲓⲱⲧ ⲛⲁϥ ⲟⲛ ϫⲉⲟⲩⲟϩ ⲟⲩⲧⲉ ϯⲗⲱⲓϫⲓ ⲉⲧⲁⲕⲟⲩⲱⲣⲡ ⲛⲥⲱⲓ ⲉⲑⲃⲏⲧⲥ;
ⲡⲉϫⲉⲡⲟⲩⲣⲟ ⲛⲁϥ ϫⲉⲧⲁⲓⲟⲩⲱⲣⲡ ⲛⲥⲁⲧⲉⲕⲁⲅⲓⲱⲥⲩⲛⲏ ⲉⲓⲟⲩⲱϣ ⲁⲛⲟⲕ ⲛⲉⲙⲡⲓⲡⲁⲗⲗⲁⲧⲓⲟⲛ ⲛⲉⲙϯⲡⲟⲗⲓⲥ ⲧⲏⲣⲥ ⲉⲑⲣⲉⲛⲉⲣⲁⲡⲟⲗⲁⲩⲓⲛ ⲙⲡⲉⲕⲥⲙⲟⲩ ⲉⲑⲟⲩⲁⲃ ⲛⲉⲙⲛⲉⲕϣⲗⲏⲗ ⲉⲧⲥⲙⲁⲣⲱⲟⲩⲧ.
ⲡⲉϫⲉⲡⲁⲓⲱⲧ ⲛⲁϥ ϫⲉⲉⲣⲉⲡϭⲥ ⲓⲏ︦ⲥ︥ ⲡⲭ︤ⲥ︥ ⲥⲙⲟⲩ ⲉⲣⲟⲕ ⲱ ⲡⲟⲩⲣⲟ ⲙⲙⲁⲓⲛⲟⲩϯ ⲛⲉⲙⲧⲉⲕⲡⲟⲗⲓⲥ ⲧⲏⲣⲥ ⲟⲩⲟϩ ⲛⲧⲉϥⲧⲁϫⲣⲟ ⲡⲉⲕⲑⲣⲟⲛⲟⲥ ⲙⲫⲣⲏϯ ⲙⲫⲁⲛⲉⲕⲓⲟϯ ⲉⲑⲟⲩⲁⲃ ⲁⲣⲕⲁⲇⲓⲟⲥ